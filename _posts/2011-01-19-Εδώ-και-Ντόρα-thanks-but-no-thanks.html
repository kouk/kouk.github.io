---
title: "Εδώ και Ντόρα; Thanks but no thanks"
date: 2011-01-19 11:31:55.000000000 +02:00
categories: []
tags: []
status: draft
type: post
published: false
meta:
  _edit_last: '600927'
  geo_latitude: '37.979180'
  geo_longitude: '23.716647'
  geo_accuracy: '4584'
  geo_address: "Αθήνα, Ελλάς"
  geo_public: '1'
author:
  login: kouk
  email: koukopoulos@gmail.com
  display_name: Konstantinos Koukopoulos
  first_name: ''
  last_name: ''
excerpt: !ruby/object:Hpricot::Doc
  options: {}
---
<p>Όπως μπορεί και να γνωρίζετε η κα. Ντόρα Μπακογιάννη, πρόεδρος της <a href="http://www.dimsim.gr">Δημοκρατικής Συμμαχίας</a>, απεύθυνε μια πρόταση στον Πρόεδρο της <a href="http://www.greekliberals.net">Φιλελεύθερης Συμμαχίας</a>, του κόμματος στο οποίο είμαι μέλος, για την ενσωμάτωση της τελευταίας στους κόλπους του κόμματος της. Ο Πρόεδρος την διαβίβασε στη Συντονιστική Επιτροπή η οποία αποφάσισε να ζητήσει καταρχάς προ-έγκριση της από το σύνολο των οικονομικώς τακτοποιημένων μελών του κόμματος προτού προχωρήσει σε περαιτέρω διαπραγματεύσεις πάνω στις λεπτομέρειες της πρότασης και κατά δεύτερον την διεξαγωγή συνεδρίου όπου θα κληθούν τα μέλη να εγκρίνουν επισήμως την πρόταση.</p>
<p>Μαζί με τα υπόλοιπα μέλη που δεν είμαστε μέλη της Συντονιστικής Επιτροπής η πρόταση της κα. Μπακογιάννη μας γνωστοποιήθηκε μέσω ηλεκτρονικού μηνύματος από τον Πρόεδρο μας που την συνόψισε ως εξής:</p>
<blockquote>
<ul>
<li>Η φιλελεύθερη συμμαχία αναστέλλει τη λειτουργία της ως αυτόνομο κόμμα</li>
<li>Τα μέλη της γίνονται μέλη της ΔΗΜΣΥΜ και η φιλελεύθερη συμμαχία λειτουργεί ως συγκροτημένη ομάδα εντός του κόμματος. (Η κ. Μπακογιάννη είπε ότι δεν της αρέσει ο όρος συνιστώσα γιατί θυμίζει το ΣΥΝ, αλλά θα βρούμε πως θα το αποκαλέσουμε αυτό το σχήμα: τάση, ομάδα, κλπ. Θεσμικά, δεν υπάρχει ακόμη καταστατικό, οπότε όλα είναι ανοιχτά.)</li>
<li>Η ΔΗΜΣΥΜ θα καλέσει εγγράφως τη ΦΣ να συμμετάσχει στον προσυνεδριακό διάλογό της. (Αυτό ανεξάρτητα από τα υπόλοιπα. Θα γίνει έτσι κι αλλιώς.)</li>
<li>Αν το επιθυμούμε, μέλη της ΦΣ που θέλουν μπορούν να αναδειχτούν, με τη βοήθεια και της οργάνωσης της κ. Μπακογιάννη, στα όργανα του κόμματος για να έχουμε μια πιο οργανωμένη παρουσία και στα υψηλά κλιμάκια.</li>
<li>Η ίδια η κ. Μπακογιάννη θα ανακοινώσει και θα καλωσορίσει τη ΦΣ.</li>
<li>H ΦΣ θα εκπροσωπηθεί και θα μιλήσει και στο συνέδριο της ΔΗΜΣΥΜ.</li>
<li>Η ΦΣ διατηρεί το δικαίωμά της να διατυπώνει τις απόψεις της με τον τρόπο που κάνει και σήμερα. Η παρουσία μας στη ΔΗΜΣΥΜ στοχεύει στο να εξισορροπήσει τις όποιες συντηρητικές φωνές προσαρτηθούν στη ΔΗΜΣΥΜ και να παίζει το ρόλο της προωθημένης ομάδας που θα έχει κάπως πιο ακραίες απόψεις και θα στρέφει τη συζήτηση σε πιο φιλελεύθερες κατευθύνσεις.</li>
</ul>
</blockquote>
<p>Κατά κάποιους η παραπάνω πρόταση είναι ίσως η καλύτερη πρόταση που θα μπορούμε να περιμένουμε από την ΔηΣυ.  Είναι αρκετά καλή όμως; Καλή ως προς τι θα με ρωτήσετε. Εάν απαντήσουμε ως προς το "market value" της ΦιΣ στην εγχώρια πολιτική αγορά, το οποίο δεν είναι σε καμία περίπτωση όσο υψηλό θα θέλαμε, θα πρέπει να αναγνωρίσουμε ότι δύο "προσφορές" που έχουν γίνει για την ΦιΣ, η μία από τον Μάνο και η άλλη από την Μπακογιάννη, αξιολόγησαν την ΦιΣ από την δική τους σκοπιά με πάνω-κάτω ίδιο τρόπο. Μας ζητάνε να προσχωρήσουμε σε ένα ακαθόριστο αλλά σίγουρα πολωμένο περιβάλλον λύνοντας τους τυπικούς δεσμούς μεταξύ μας με αντάλλαγμα κάποιες αβέβαιες προβλέψεις για την μελλοντική επιρροή που θα έχουμε στους κόλπους τους. Τα ίδια μας μεταφέρει ο Αβραντίνης τα ίδια μας μεταφέρει ο Σαρρηγιαννίδης. Η μόνη διαφορά είναι ίσως στον τρόπο έκφρασης, όπου ο τρόπος της Μπακογιάννη (όπως τον μεταφέρει ο Πρόεδρος) φαίνεται πιο διπλωματικός και "ευαίσθητος" από αυτόν του Μάνου (όπως τον αντιλήφθηκε η αποστολή 5 ατόμων εκ της Διοικούσας Επιτροπής που συζήτησε τότε μαζί του) αλλά ταυτόχρονα η Μπακογιάννη εμφανίζεται πολύ πιο υπόγεα και αδιαφανής (για λόγους που έχουν ειπωθεί από άλλους). Όλα αυτά είναι όμως επουσιώδη και δεν αλλάζουν ότι η "τιμή" της ΦιΣ φαίνεται να διαμορφώνεται στα συγκεκριμένα επίπεδα βάση των οποίων η συνεργασία με τα πιο mainstream φιλελευθερίζοντα κόμματα όπως Δράση ή ΔηΣυ μπορεί να γίνει τα συγκεκριμένα ανταλλάγματα, την αναστολή της ΦιΣ, είτε αυτό μας ικανοποιεί είτε όχι.</p>
<p>Όμως υπάρχει και μία άλλη παράμετρος στην εξίσωση, που είναι η αξία όχι της ΦιΣ αλλά των ιδεών που εκπροσωπεί. Σαν (μη)κοινοβουλευτικό κόμμα η ΦιΣ δεν αξίζει πολλά, αλλά καλώς ή κακώς έχουμε θέσει τους εαυτούς μας στην θέση να αντιπροσωπεύουμε εκτός από ένα  κόμμα και την ίδια την ιδέα του τι σημαίνει (ή τι μπορεί να σημαίνει) φιλελευθερισμός στο ελληνικό πολιτικό πλαίσιο. Εάν υπαχθούμε στην Κοινή Λογική ή στο Μητσοτακέικο πολιτικό χώρο τότε δίνουμε ένα αντίστοιχο τεκμήριο για το τι σημαίνει φιλελευθερισμός στην Ελλάδα. Και ενώ μάλλον κολακευόμαστε εάν θεωρούμε ότι οι παίκτες στην πολιτική αγορά θα πρέπει να μας δώσουν μεγαλύτερη σημασία απ'ότι μας δίνουν δεν θεωρώ ότι κολακευόμαστε καθόλου πιστεύοντας ότι η θέση μας ως τεκμήριο για τον φιλελευθερισμό είναι πολύ σημαντική απλώς οι άλλοι παίκτες δεν ενδιαφέρονται για αυτό το θέμα. Εμείς πάντα θεωρούσαμε ότι η απουσία του φιλελευθερισμού από την Ελληνική πολιτική σκηνή ήταν πρόβλημα. Οι άλλοι όχι.</p>
<p>Όποιο από τα τρία ενδεχόμενα που εξέθεσε ο Χάρης Πεΐτσίνης και αν πραγματοποιηθεί, με τις αντίστοιχες επιπτώσεις τους για το μέλλον μας ως άτομα στην πολιτική, θα υπάρξουν λοιπόν επιπτώσεις που θα μας ξεπερνούν ως άτομα και θα αφορούν τον χαρακτήρα της συζήτησης περί φιλελευθερισμού στην χώρα. Το είδαμε και με την Δράση όπου πέραν του πολιτικού αντίκτυπου ή μη-αντίκτυπου αυτού του κόμματος επιχειρήθηκε μια εθελούσια υπαναχώρηση στο ζήτημα του εάν ο Φιλελευθερισμός, ως πολιτική διδαχή, θα έχει ένα διακριτό πρόσωπο και δεν θα είναι απλά ένα συστατικό των εκάστοτε πολιτικών συνταγών που θα τον χρειάζονται. Η συνέχιση της λειτουργίας της ΦιΣ ακόμα και μετά την αιμοραγία της Δράσης υπήρξε ένα αντίβαρο σε αυτή την μεταβίβαση του διαλόγου μακριά από τον Φιλελευθερισμό. Βέβαια η απειλή μιας νέας αιμοραγίας, αυτή τη φορά προς την ΔηΣυ, αντιπροσωπεύει έναν σοβαρό κίνδυνο από τον οποίο αυτή τη φορά μπορεί να μην επιβιώσει η διακριτή ταυτότητα του Φιλελευθερισμού. Σε αυτή τη περίπτωση ο φιλελευθερισμός θα διεκδικείται οπορτουνιστικά από όποιον δεξιό, αριστερό ή πραγματιστή τον επιθυμεί. Μας κατηγόρησαν ως "φιλελευθερόμετρα" και ίσως θα μπορούσαμε και εμείς να αποκαλεστούμε έτσι με μια διαφορετική θετική έννοια.</p>
<p>Τίθεται το ζήτημα εάν αυτή τη φορά πρέπει να ρισκάρουμε εντός της ΔηΣυ, όπως δεν ρισκάραμε με την Δράση, αντί να μπλοφάρουμε ξανά ποντάροντας υπέρ της διακριτής φιλελεύθερης ταυτότητας. Δεν έχω απάντηση στο ζήτημα αυτό δυστυχώς. Δεν πείθομαι πάντως από τα επιχειρήματα υπέρ του ρίσκου με την ΔηΣυ, τα βρίσκω αφελή από την μία και ασυνεπή από την άλλη σε σχέση με τα αντιεπιχειρήματα που είχαν εκφραστεί κατά του ρίσκου με Δράση.</p>
<p>Πιστεύω ότι υπάρχει ακόμα λιγότερος λόγος να πιστεύουμε ότι η ΔηΣυ θα εκφράσει (και) τον φιλελευθερισμό όπως τον αντιλαμβανόμαστε εμείς απ'ότι είχαμε για την Δράση. Προσωπικά είχα καταψηφίσει την αναστολή μας υπέρ Δράσης και αισθάνομαι ακόμα ότι ήταν η σωστή επιλογή, αφού παρά του φιλελεύθερου περιεχόμενου ορισμένων προτάσεων της Δράσης δεν βρίσκω ότι αντιπροσωπεύουν έναν φιλελευθερισμό με τον ευδιάκριτο τρόπο που το κάνει η ΦιΣ. Προσωπικά όμως, εάν υπερασπιζόμουν αυτή την στιγμή την αναστολή μας υπέρ ΔηΣυ θα είχα μεγάλη δυσκολία να συμφιλιωθώ με την προηγούμενη στάση μου στο θέμα της Δράσης και δεν θα δίσταζα να το πω ξεκάθαρα ότι άλλαξα γνώμη σε ένα σημαντικό ζήτημα και ότι η προηγούμενη μου στάση δεν ήταν ορθή.</p>
<p>Επί του πρακταίου θα ήθελα να πω επιπλέον ότι είναι απαράδεκτο να προτρέψει (γιατί να υποχρεώσει δεν μπορεί) η ΦιΣ τα μέλη της να μπουν ομαδικά σε ένα συγκεκριμένο κόμμα. Όλοι ξέρουμε ποιες είναι οι επιλογές μας και εφόσον διαλυθεί ή ανασταλλεί η λειτουργία της ΦιΣ μπορεί ο καθένας με βάση τη συνείδηση του να πράξει. Βεβαίως εφόσον τα 3/4 υπερψηφίσουν μια αναστολή λειτουργίας είναι πολύ πιθανό μια πλειονότητα όσων υπερψήφισαν να επιλέξουν να συνεχίσουν την ενασχόληση τους με την πολιτική, και η προσχώρηση στην ΔηΣυ είναι ένας από τους τρόπους να γίνει αυτό. Όμως σαφέστατα δεν είναι ο μόνος τρόπος.</p>
<p>Επομένως τίθεται ένα ζήτημα εάν μπορεί η ΣΕ ή ο Πρόεδρος ή ακόμα και η ΜΓΣ να εγκρίνει μια πρόταση που "σπρώχνει" τα μέλη μας να μπουν σε ένα συγκεκριμένο άλλο κόμμα είτε λόγω συγκυριών είτε λόγω προτίμησης μιας πλειοψηφιας της ΣΕ ή της ΜΓΣ. Όμως ακόμα και εάν τα 3/4 που θα χρειαστεί να υπερψηφίσουν μια αναστολή λειτουργίας θέλουν να πάνε στην ΔηΣΥ αυτό είναι ένα ζήτημα που αφορά τα ίδια. Καλό είναι να γνωρίζουμε ως άτομα ότι έχουμε μια νέα πρόσκληση που εκφράζεται προς εμάς λόγω της ιδιότητας μας ως μέλη της ΦιΣ και είναι θεμιτό αφενός που Πρόεδρος την έλαβε εφόσον έκρινε ότι ήταν προς το όφελος των μελών της ΦιΣ όπως και θεμιτό είναι ο καθένας να την λάβει υπόψη του αν κληθεί να ψηφίσει υπέρ ή κατά της αναστολής μας υπέρ τρίτων. Όμως δεν είναι θεμιτό να δώσει το κόμμα μας γραμμή στα μέλη που θα δένει το ζήτημα της αναστολής της ΦιΣ με το ζήτημα της προσχώρησης των μελών μας στην ΔηΣυ. Μήπως όταν η ΣΕ αποφάσισε να στηρίξουμε το Πορτοκαλί δώθηκε γραμμή να γίνουμε και όλοι μέλη του Πορτοκαλί; Μήπως κάποιος που βρίσκει ότι δεν υπάρχουν λόγοι να συνεχίσει η ΦιΣ την λειτουργία της και ψηφίσει υπέρ της αναστολής πρέπει να συμφωνήσει κιόλας ότι οι καλύτερες προοπτικές για μια μελλοντική φιλελεύθερη πολιτική δραστηριότητα είναι στους κόλπους της ΔηΣυ; Γιατί όχι στην Δράση;</p>
<p>Τέλος συμφωνώ με τις αμφιβολίες πολλών ως προς την σημαντικότητα του εγχειρήματος της Ντόρας, και βρίσκω το βάρος των Weaknesses του εγχειρήματος μάλλον υποτιμημένο (όπως και των Strengths υπερτιμημένο).</p>
<p>Με βάση τα παραπάνω ψηφίζω εναντίον του (Α) και δεν δίνω την προ-έγκριση που μου ζητήθηκε για την πρόταση της κα. Μπακογιάννη. Επιπλέον εάν πάμε σε συνέδριο, όπως φαίνεται ότι έχει αποφασίσει με το (Γ) η ΣΕ, απαιτώ να γίνει σεβαστή η δική μου αυτονομία αλλά και όλων και βλέπω πολύ αρνητικά την υπόδειξη εκ μέρους της πλειοψηφίας του πώς θα πρέπει να συνεχίσω την πολιτική μου δραστηριότητα εάν τα 3/4 αποφασίσουν αναστολή ή διάλυση της ΦιΣ. Προφανώς ούτε με το (Β) συμφωνώ.</p>
<p>Έχοντας πει τα παραπάνω ήθελα να προσθέσω τα εξής:</p>
<p>Εννοείται ότι εφόσον είναι εφικτό οι διαπραγματεύσεις με την ΔηΣυ μπορούν να συνεχιστούν, λαμβάνοντας υπόψη τα όσα έχουμε όλοι πει πάνω στο ζήτημα, και μπορεί έτσι να προκύψει κάτι καλύτερο (αν και δεν το νομίζω). Με αυτή ή με άλλη πρόταση ωστόσο ισχύει ότι ένα Έκτακτο Συνέδριο μπορεί, σύμφωνα με το καταστατικό, να γίνει είτε εάν κατά πλειοψηφία το κρίνει αναγκαίο η ΣΕ  (όπως και φαίνεται ότι έπραξε στη συγκεκριμένη περίπτωση) είτε εάν το επιθυμούν το 30% των μελών του προηγούμενου συνεδρίου. Επειδή είναι σαφές ότι η δέυτερη μέθοδος είναι σαφώς καλύτερη από δημοκρατική άποψη θα ήθελα, ως μέλος του κόμματος, να μας εξηγήσουν γιατί δεν επιδιώκουν έκτακτο συνέδριο όσοι της ΣΕ το επιθυμούν με βάση αυτή την δεύτερη μέθοδο αλλά αντίθετα επικαλούνται το προνόμιο τους.</p>
<p>Επιπλέον έχω δύο απορίες στο γεγονός ότι η πρόταση μιλάει για αναστολή της λειτουργίας βάση προφανώς του άρθρου 5.2 του καταστατικού (δεν μιλάει για διάλυση, που αναφέρεται βεβαίως στην ίδια πρόταση του συγκεκριμένου άρθρου).Καταρχάς υποθέτω ότι σε ένα κόμμα που έχει τεθεί υπό αναστολή με βάση μια πλειοψηφία 3/4 των μελών μπορεί να αρθεί η αναστολή της λειτουργίας με τον ίδιο τρόπο με βάση κάποια εύλογη διαδικασιά. Διαφορετικά η αναστολή είναι και διάλυση. Αυτό που υποθέτω ότι σίγουρα δεν μπορεί να κάνει ένα κόμμα σε αναστολή είναι να αποκτήσει νέα μέλη. Τι από τα παραπάνω ισχύει; (το καταστατικό δεν διαφωτίζει)</p>
<p>Κατά δεύτερον λοιπόν αναρωτιέμαι εάν είναι εξεφρασμένη απαίτηση της Μπακογιάννη να ανασταλεί ή να διαλυθεί η ΦιΣ; Ίσως θέλει να αποσωβηθεί μια πιθανή αναβίωση ενός ανταγωνιστικού προς αυτήν φορέα στο μέλλον αλλά είναι αμφίβολο να μας φοβάται ως αντίπαλους στην κάλπη: άρα πιθανώς θα μπορούσε η Μπακογιάννη να εκτείνει την πρόσκληση της και χωρίς να απαιτείται αναστολή ή διάλυση της ΦιΣ. Σε αυτή τη περίπτωση τότε, από ποιον και γιατί μπαίνει αυτή η απαίτηση; Μια άλλη πιθανότητα είναι να έχουν επιθυμία ορισμένοι από εμάς να θέλουν να πάνε στην Ντόρα αλλά χωρίς  να παραιτηθούν από την ΦιΣ (ως θα ώφειλαν) και φεύγοντας έτσι να μην αφήσουν σε άλλους αυτό που πιστεύουν ότι τους ανήκει δικαιωματικά. Τι από τα παραπάνω ισχύει;</p>
<p>Δύο αντιρρήσεις:</p>
<p>α) η επαναλειτουργία ενός κόμματος. Το βρίσκω εντελώς ανεδαφικό αυτό που ορισμένοι, που δεν πιστεύουν καν ότι αξίζει να συνεχίσει τη λειτουργία του το κόμμα σήμερα, παρουσιάζουν ως προφανής δυνατότητα. Εκτός ότι η διαδικασία επαναλειτουργίας δεν είναι διατυπωμένη πουθενά ισχύουν και τα εξής:<br />
  1) υποθέτοντας ότι μια πλειονότητα των υφιστάμενων μελών θα έχει προσχωρήσει σε ένα ή παραπάνω τρίτα κόμματα είναι εξαιρετικά απίθανο να συντονιστεί ξανά μετά από τέτοιο διχασμό ώστε να επαναλειτουργήσει το παρών κόμμα.<br />
  2) το κόμμα υπό αναστολή δεν θα μπορεί να δεχτεί νέα μέλη άρα οι συσχετισμοί και οι διαθέσεις μπορούν μόνο να χειροτερεύσουν αναφορικά με την επαναλειτουργία του κόμματος.</p>
<p>Κοινώς η αναστολή της λειτουργίας είναι από μία άποψη ακόμα χειρότερη από τη διάλυση, γιατί ενώ από τη διάλυση μπορεί να δημιουργηθεί ξανά μια νέα "Φιλελεύθερη Συμμαχία" από την αναστολή δεν θα μπορέσει ποτέ να ξαναλειτουργήσει αυτό το κόμμα με πάνω από τα μισά υφιστάμενα μέλη παραιτημένα. Η ιδιοκτησιακή λογική που κριτικάρει ο Μπιλίνης αντιπροσωπεύεται επακριβώς στην νοοτροπία περί αναστολής, νοοτροπία που διακατείχε και τον Μάνο με τους Ταύρους, η οποία ουσιαστικά αποτελεί το "σφράγισμα" ενός κόμματος που υπερηφανευόταν ότι ήταν ανοιχτό προς όλους.</p>
<p>Επομένως, θα ήθελα όσοι μίλησαν περί επαναλειτουργίας να τεκμηριώσουν αυτό που λένε με σοβαρότητα και όχι με επικλήσεις στην φαντασία. Μιλάω ουσιαστικά για τον Σταύρου και τον Πεΐτσίνη, γιατί από τους υπόλοιπους κύριους υπερασπιστές της προσχώρησης στην ΔηΣυ δεν άκουσα κάτι για επαναλειτουργία.</p>
<p>β) αναφέρθηκε ότι η Μπακογιάννη μας αντιμετωπίζει ουσιαστικά διαφορετικά απ'ότι ο Μάνος είτε γιατί 1) μιλάει στην ΦιΣ και όχι σε πρόσωπα και 2) γιατί θα μας δεχτεί ως ομάδα στο εσωτερικό του κόμματος. Όσον αφορά το 1 νομίζω ότι δεν υπάρχει καμία ουσιαστική διαφορά: η Μπακογιάννη μίλησε σε πρόσωπα, που έχουν θεσμικό ρόλο στην ΦιΣ, όπως μίλησε και ο Μάνος σε πρόσωπα με θεσμικό ρόλο. Όσον αφορά το 2 το είπε και ο Πρόεδρος: θεσμικά, όλα είναι ανοικτά. Δηλαδή τίποτα δεν είναι εγγυημένο. Επομένως η πρόταση της Μπακογιάννη μπορεί κάλλιστα, εφόσον οι συσχετισμοί και η προσωπική της επιδίωξη το ορίσουν, να καταλήξει να είναι απαράλλαχτη με του Μάνου.</p>
<p>Όμως το χειρότερο είναι ότι η "αισιόδοξη" πρόβλεψη ότι θα αναγνωριστεί καταστατικά η ύπαρξη μιας "ομάδας" που θα συσταθεί από τα πρώην μέλη της ΦιΣ δεν είναι τόσο προφανώς επιθυμητή όσο μας παρουσιάζεται: μήπως θα οδηγήσει σε δυσλειτουργίες και την ΦιΣ-ομάδας και την ΔηΣυ; Μήπως το πρόβλημα με το να ονομαστεί αυτή η ομάδα "Συνιστώσα" δεν είναι ότι θα "θυμίζει" τον ΣΥΡΙΖΑ αλλά το ότι είναι η ουσία του ΣΥΡΙΖΑ;</p>
<p>Το πρόβλημα με το μοντέλο "συμβιωτικής" σχέσης ΔηΣυ - ΦιΣ είναι ότι ο "ξενιστής" και το "παράσιτο" πρέπει να έχουν ξεκάθαρα διατυπωμένους κοινούς στόχους. Εφόσον υπάρχει ένας τέτοιος στόχος, π.χ. η επιτυχία σε μια εκλογική αναμέτρηση (βλ. Καμίνη), τότε ίσως επιτευχθεί μια κρίσιμη συνεργασία. Εφόσον όμως απουσιάσει ένας τέτοιος στόχος τότε η συμβίωση μόνο προβλήματα μπορεί να προκαλέσει. Τέτοια προβλήματα υπάρχουν αυτή την στιγμή στον μακεδονοποιημένο Δήμο Αθήνας και τα γνωρίζουμε ορισμένοι από πρώτο χέρι. Εκτός όμως από το ότι η περιρέουσα κατάσταση δεν είναι παραγωγική στο σύνολο της τίθεται και το ζήτημα του ποια ομάδα θα πετύχει τους στόχους της εις βάρος της άλλης. Και ενώ εξακολουθώ να είμαι αισιόδοξος για την ομάδα μας στον Δήμο, διότι εκτός από δυναμική έχει και αλληλοκατανόηση με την κεφαλή του συνασπισμού, δεν είμαι καθόλου από την άλλη τόσο αισιόδοξος για την τύχη μας στην ΔηΣυ. Σίγουρα δεν είμαι τόσο αισιόδοξος ώστε να δικαιολογήσω την αναστολή της ΦιΣ για χάρη μιας τέτοιας άβολης και αβέβαιης συμβίωσης.</p>
